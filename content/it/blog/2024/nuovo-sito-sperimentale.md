---
title: "Nuovo Sito Sperimentale"
meta_title: ""
description: "Ho cambiato completamente il mio sito web provando qualcosa di sperimentale"
date: 2024-01-20T05:00:00Z
categories: ["Personal","Web Dev"]
author: "Alberto Reineri"
tags: [""]
draft: false
---

Vi presento il mio nuovo Sito Web!!!

Lo so, potrebbe sembrare poco convenzionale. **Non c'è l'effetto WOW** che ci si aspetterebbe, almeno non sotto forma di animazioni sgargianti o stravaganti. È un sito semplice, basato principalmente sul testo. Potrebbe sembrare che **non segua del tutto le regole di Google**, ma in realtà c'è di più di quanto si possa vedere a prima vista.

## Perché un Sito così poco SEO friendly

Ho deciso di fare un cambio radicale! In origine, questo sito era la **vetrina della mia attività da Web Developer Freelance**. In passato, aveva colori vivaci, animazioni ed effetti per dimostrare le mie competenze e attirare nuovi clienti.

Al momento fortunatamente non ho più bisogno di *mettermi in mostra* così tanto. Questo per varie ragioni:

### Non ho necessità economiche di trovare nuovi clienti
Al momento mi trovo in una situazione di equilibrio piuttosto stabile (*per quanto può essere stabile una partita IVA...*).
Ho delle collaborazioni a lungo termine soddisfacenti e riempio le mie giornate con la programmazione.
Accetto sempre volentieri nuovi clienti e nuovi progetti su cui lavorare, anche se recentemente mi è capitato di dover rinunciare e orientare possibili clienti verso altre realtà! Esserndo un Libero Professionista singolo non ho la struttura per ampliarmi all'infinito, e sinceramente non voglio crearla al momento. Per ora mi accontento di rimanere da solo.
Questo comporta però che debba rinunciare a qualche lavoro. Le giornate hanno un numero limitato di ore e anche la mia testa ha un numero limitato di progetti che è in grado di gestire, quindi per ora posso dire di essere saturo.

Forse fra qualche anno mi aprirò a nuove possibilità, oppure salderò ancora di più le collaborazioni attuali e chiuderò con il freelancing... Chi lo sa... Staremo a vedere come evolvono le cose! È inutile guardare troppo in là, il mondo è in continuo cambiamento e bisogna essere sempre pronti a cambiare!

### Voglio un sito che mi rappresenti
Il mio sito deve essere prima di tutto **mio**! Può sembrare scontato, ma oggi per *attrarre* il pubblico devi apparire figo, moderno, vivace, gioioso e chi più ne ha più ne metta!
In passato l'ho fatto perché era necessario, ma in realtà io non sono così...
Sono una persona piuttosto seria, calma e pacata. Amo il silenzio e la quiete, non amo le cose troppo sgargianti...

Non mi definirei inquadrato, ho sempre portato i capelli lunghi, vesto sportivo e sono abbastanza liberale, ma tendo a prendere le cose sul serio, forse fin troppo.

### Vetrina
Questo sito quindi non è più la mia vetrina, o per meglio dire il suo essere vetrina non è più un fattore centrale.
Per ora sono ancora attive le pagine promozionali [Servizi](/servizi) e [Portfolio](/portfolio), ma non escludo la possibilità di eliminarle in futuro e mantenere solamente il blog.
Inoltre ho in mente di creare anche una sezione Extra, dove inserire ciò che faccio al di fuori del mondo web.

### SEO
In realtà però la SEO è presente eccome in questo sito. I test di LightHouse sono super positivi e mi aspetto che l'indicizzazione migliori. È vero che non ci sono immagini, ma i contenuti sono già molto letti e ora i tempi di caricamento sono molto migliorati. Solo il tempo mi dirà se tutto questo può funzionare.

### Uscire dai Social
Come obiettivo a lungo termine vorrei utilizzare questo sito come mia unica presenza online.
Da tempo mi sono stufato dei social network. Stanno diventando sempre più invasivi e ogni volta che penso a cosa portano della mia vita sono più le cose che mi tolgono rispetto a ciò che mi danno, perciò vorrei uscirne del tutto a breve.
Sono costretto a mantenerli attivi perché mi capita di usarli per lavoro, ma spero di poterli chiudere a breve e essere presente online solo attraverso questo sito.
Se succederà creerò anche una sezione "Extra" dove raccogliere qualche mia curiosità al di fuori della programmazione.


## Come funziona questo Sito
Inizio col dire che questo sito è sviluppato con Hugo, un framework open source per la creazione di siti statici. Questo mi permette di poterlo gestire completamente tramite GitHub. Ho quindi rinunciato al mio dominio personale e sto utilizzando [albertoreineri.github.io](https://albertoreineri.github.io/). L'unica cosa a cui ho dovuto rinunciare è la mail associata al mio dominio personale, perciò uso gmail. Questo negli anni non è mai stato un problema per i miei clienti e mi solleva dalla gestione di dominio, dns e server per questo sito. Un bel lavoro in meno per me!

Ma come funziona questo sito così particolare? Bé in realtà no è difficile...
La cosa principale è che la navbar è spostata in basso, non in alto come in tutti i siti. Questo per rendere il sito più comodo nell'utilizzo, più in stile app. Se lo apri da mobile puoi utilizzare la navbar semplicemente col pollice senza stirarlo fino al top dello schermo, ma cliccando comodamente in basso.

Questo sito è orientato a una piacevole esperienza della lettura. Per questo esiste solo la modalità scura. Leggere testo bianco su sfondo scuro è più rilassante per gli occhi e *stressa* meno la mente.
Inoltre la struttura presenta il solo testo senza sidebar o altro. Talvolta è presente l'indice dei contenuti sulla destra, sempre per migliorare la lettura del contenuto.
Infine allo scroll la navbar sparisce del tutto e il testo diventa l'unica cosa presente in pagina, per garantire l'esperienza di lettura migliore possibile.

Scrollando verso l'alto o raggiungendo il fondo della pagina la navbar tornerà visibile e si potrà cambiare pagina.

Come features aggiuntive c'è la possibiltà di effettuare la ricerca nei contenuti del sito e il multilingua, che è ancora in fase di sviluppo ma sarà online a breve.


## Conclusione
Questo è il mio nuovo sito. Non so quanto durerà! Come sviluppatore web, sono sempre alla ricerca di nuove sfide, e il modo migliore per capire una tecnologia è provarla direttamente. Potrebbe essere completamente diverso fra due mesi, o potrei rimanere fedele a questo approccio per anni.

In ogni caso vi terrò informati in questo blog!

A presto!

*Alberto*